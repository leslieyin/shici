[
  {
    "title": "望江南·梳洗罢", 
    "notes": [], 
    "author": "温庭筠", 
    "paragraphs": [
      "梳洗罢，独倚望江楼。过尽千帆皆不是，斜晖脉脉水悠悠。肠断白蘋洲。"
    ], 
    "dynasty": "唐代"
  }, 
  {
    "title": "渔家傲·秋思", 
    "notes": [], 
    "author": "范仲淹", 
    "paragraphs": [
      "塞下秋来风景异，衡阳雁去无留意。四面边声连角起，千嶂里，长烟落日孤城闭。", 
      "浊酒一杯家万里，燕然未勒归无计。羌管悠悠霜满地，人不寐，将军白发征夫泪。"
    ], 
    "dynasty": "宋代"
  }, 
  {
    "title": "江城子·密州出猎", 
    "notes": [], 
    "author": "苏轼", 
    "paragraphs": [
      "老夫聊发少年狂，左牵黄，右擎苍，锦帽貂裘，千骑卷平冈。为报倾城随太守，亲射虎，看孙郎。", 
      "酒酣胸胆尚开张，鬓微霜，又何妨！持节云中，何日遣冯唐？会挽雕弓如满月，西北望，射天狼。"
    ], 
    "dynasty": "宋代"
  }, 
  {
    "title": "破阵子·为陈同甫赋壮词以寄之", 
    "notes": [], 
    "author": "辛弃疾", 
    "paragraphs": [
      "醉里挑灯看剑，梦回吹角连营。八百里分麾下炙，五十弦翻塞外声。沙场秋点兵。", 
      "马作的卢飞快，弓如霹雳弦惊。了却君王天下事，赢得生前身后名。可怜白发生！"
    ], 
    "dynasty": "宋代"
  }, 
  {
    "title": "武陵春·春晚", 
    "notes": [], 
    "author": "李清照", 
    "paragraphs": [
      "风住尘香花已尽，日晚倦梳头。物是人非事事休，欲语泪先流。", 
      "闻说双溪春尚好，也拟泛轻舟。只恐双溪舴艋舟，载不动许多愁。"
    ], 
    "dynasty": "宋代"
  }
]