[
  {
    "title": "宛丘",
    "paragraphs": [
      "子之汤兮，宛丘之上兮。洵有情兮，而无望兮。",
      "坎其击鼓，宛丘之下。无冬无夏，值其鹭羽。",
      "坎其击缶，宛丘之道。无冬无夏，值其鹭翿。"
    ],
    "author": "佚名",
    "dynasty": "国风-陈风",
    "notes": []
  },
  {
    "title": "东门之枌",
    "paragraphs": [
      "东门之枌，宛丘之栩。子仲之子，婆娑其下。",
      "穀旦于差，南方之原。不绩其麻，市也婆娑。",
      "穀旦于逝，越以鬷迈。视尔如荍，贻我握椒。"
    ],
    "author": "佚名",
    "dynasty": "国风-陈风",
    "notes": []
  },
  {
    "title": "衡门",
    "paragraphs": [
      "衡门之下，可以栖迟。泌之洋洋，可以乐饥。",
      "岂其食鱼，必河之鲂？岂其取妻，必齐之姜？",
      "岂其食鱼，必河之鲤？岂其取妻，必宋之子？"
    ],
    "author": "佚名",
    "dynasty": "国风-陈风",
    "notes": []
  },
  {
    "title": "东门之池",
    "paragraphs": [
      "东门之池，可以沤麻。彼美淑姬，可与晤歌。",
      "东门之池，可以沤纻。彼美淑姬，可与晤语。",
      "东门之池，可以沤菅。彼美淑姬，可与晤言。"
    ],
    "author": "佚名",
    "dynasty": "国风-陈风",
    "notes": []
  },
  {
    "title": "东门之杨",
    "paragraphs": [
      "东门之杨，其叶牂牂。昏以为期，明星煌煌。",
      "东门之杨，其叶肺肺。昏以为期，明星晢晢。"
    ],
    "author": "佚名",
    "dynasty": "国风-陈风",
    "notes": []
  },
  {
    "title": "墓门",
    "paragraphs": [
      "墓门有棘，斧以斯之。夫也不良，国人知之。知而不已，谁昔然矣。",
      "墓门有梅，有鸮萃止。夫也不良，歌以讯之。讯予不顾，颠倒思予。"
    ],
    "author": "佚名",
    "dynasty": "国风-陈风",
    "notes": []
  },
  {
    "title": "防有鹊巢",
    "paragraphs": [
      "防有鹊巢，邛有旨苕。谁侜予美？心焉忉忉。",
      "中唐有甓，邛有旨鷊。谁侜予美？心焉惕惕。"
    ],
    "author": "佚名",
    "dynasty": "国风-陈风",
    "notes": []
  },
  {
    "title": "月出",
    "paragraphs": [
      "月出皎兮。佼人僚兮。舒窈纠兮。劳心悄兮。",
      "月出皓兮。佼人懰兮。舒忧受兮。劳心慅兮。",
      "月出照兮。佼人燎兮。舒夭绍兮。劳心惨兮。"
    ],
    "author": "佚名",
    "dynasty": "国风-陈风",
    "notes": []
  },
  {
    "title": "株林",
    "paragraphs": [
      "胡为乎株林？从夏南！匪适株林，从夏南！",
      "驾我乘马，说于株野。乘我乘驹，朝食于株！"
    ],
    "author": "佚名",
    "dynasty": "国风-陈风",
    "notes": []
  },
  {
    "title": "泽陂",
    "paragraphs": [
      "彼泽之陂，有蒲与荷。有美一人，伤如之何？寤寐无为，涕泗滂沱。",
      "彼泽之陂，有蒲与蕳。有美一人，硕大且卷。寤寐无为，中心悁悁。",
      "彼泽之陂，有蒲菡萏。有美一人，硕大且俨。寤寐无为，辗转伏枕。"
    ],
    "author": "佚名",
    "dynasty": "国风-陈风",
    "notes": []
  }
]