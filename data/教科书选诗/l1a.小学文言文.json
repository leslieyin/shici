[
  {
    "dynasty": "唐代", 
    "notes": [], 
    "author": "李延寿", 
    "paragraphs": [
      "人有负盐负薪者，同释重担息树阴。少时，且行，争一羊皮，各言藉背之物。久未果，遂讼于官。惠遣争者出，顾州纪纲曰：“以此羊皮可拷知主乎?”群下咸无答者。惠令人置羊皮席上，以杖击之，见少盐屑，曰：“得其实矣。”使争者视之，负薪者乃伏而就罪。"
    ], 
    "title": "人有负盐负薪者"
  }, 
  {
    "dynasty": "先秦", 
    "notes": [], 
    "author": "韩非", 
    "paragraphs": [
      "曾子之妻之市，其子随之而泣。其母曰：“汝还，顾反为女杀彘。”妻适市来，曾子欲捕彘杀之。妻止之曰：“特与婴儿戏耳。”曾子曰：“婴儿非与戏也。婴儿非有知也，待父母而学者也，听父母之教。今子欺之，是教子欺也。母欺子，子而不信其母，非所以成教也。”遂烹彘也。"
    ], 
    "title": "曾子杀彘 / 曾子烹彘"
  }, 
  {
    "dynasty": "两汉", 
    "notes": [
      "庞葱--一作 ：庞恭"
    ], 
    "author": "刘向", 
    "paragraphs": [
      "庞葱与太子质于邯郸，谓魏王曰：‘今一人言市有虎，王信之乎？’王曰：‘否。’‘二人言市有虎，王信之乎？’王曰：‘寡人疑之矣。’‘三人言市有虎，王信之乎？’王曰：‘寡人信之矣。’庞葱曰：‘夫市之无虎明矣，然而三人言而成虎。今邯郸去大梁也远于市，而议臣者过于三人，愿王察之。’王曰：‘寡人自为知。’于是辞行，而谗言先至。后太子罢质，果不得见。"
    ], 
    "title": "三人成虎"
  }, 
  {
    "dynasty": "明代", 
    "notes": [], 
    "author": "江盈科", 
    "paragraphs": [
      "北人生而不识菱者，仕于南方，席上啖菱，并壳入口。或曰：“食菱须去壳。”其人自护所短，曰：“我非不知，并壳者，欲以去热也。”问者曰：“北土亦有此物否？”答曰：“前山后山，何地不有？”", 
      "", 
      "夫菱生于水而非土产，此坐强不知以为知也。"
    ], 
    "title": "北人食菱"
  }, 
  {
    "dynasty": "先秦", 
    "notes": [], 
    "author": "佚名", 
    "paragraphs": [
      "又北二百里，曰发鸠之山，其上多柘木，有鸟焉，其状如乌，文首，白喙，赤足，名曰：“精卫”，其鸣自詨。是炎帝之少女，名曰女娃。女娃游于东海，溺而不返，故为精卫，常衔西山之木石，以堙于东海。漳水出焉，东流注于河。"
    ], 
    "title": "精卫填海"
  }, 
  {
    "dynasty": "宋代", 
    "notes": [], 
    "author": "宋祁", 
    "paragraphs": [
      "九月九日都督大宴滕王阁，宿命其婿作序以夸客，因出纸笔遍请客，莫敢当，至勃，泛然不辞。都督怒，起更衣，遣吏伺其文辄报。一再报，语益奇，乃矍然曰：“天才也!”请遂成文，极欢罢。勃属文，初不精思，先磨墨数升，则酣饮，引被覆面卧，及寤，援笔成篇，不易一字，时人谓勃为腹稿。"
    ], 
    "title": "王勃故事"
  }, 
  {
    "dynasty": "先秦", 
    "notes": [], 
    "author": "韩非", 
    "paragraphs": [
      "晋平公与群臣饮，饮酣，乃喟然叹曰：“莫乐为人君！惟其言而莫之违。”师旷侍坐于前，援琴撞之。公被衽而避，琴坏于壁。公曰：“太师谁撞？”师旷曰：“今者有小人言于侧者，故撞之。”公曰：“寡人也。”师旷曰：“哑！是非君人者之言也。”左右请除之。公曰：“释之，以为寡人戒。”"
    ], 
    "title": "师旷撞晋平公"
  }, 
  {
    "dynasty": "未知", 
    "notes": [
      "邑--又作：里", 
      "然未--又作: 但未"
    ], 
    "author": "佚名", 
    "paragraphs": [
      "昔有二翁，同邑而居。甲翁之妻子去乡，唯叟一人而已。一日，叟携酒至乙翁第，二人对酌，不亦乐乎！乙翁曰：“向吾远游冀﹑雍，然未尝登泰山，君有意同行乎？”甲翁曰：“是山余亦未登，然老矣，恐力不胜。”乙翁曰：“差矣，汝之言！曩者愚公年且九十而移山，今吾辈方逾六旬，何老之有！”甲翁曰：“甚善！”翌日，二翁偕往，越钱塘，绝长江，而至泰阴。夜宿，凌晨上山。乙翁欲扶之，甲翁曰：“吾力尚可，无需相扶。”自日出至薄暮，已至半山矣。"
    ], 
    "title": "二翁登泰山"
  }, 
  {
    "dynasty": "先秦", 
    "notes": [
      "闵--通 ：悯"
    ], 
    "author": "佚名", 
    "paragraphs": [
      "宋人有闵其苗之不长而揠之者，芒芒然归，谓其人曰：“今日病矣！予助苗长矣！”其子趋而往视之，苗则槁矣。天下之不助苗长者寡矣。以为无益而舍之者，不耘苗者也；助之长者，揠苗者也，非徒无益，而又害之。"
    ], 
    "title": "揠苗助长"
  }, 
  {
    "dynasty": "两汉", 
    "notes": [
      "张袂成阴--一作 ：张袂成帷"
    ], 
    "author": "刘向", 
    "paragraphs": [
      "一", 
      "晏子使楚。楚人以晏子短，楚人为小门于大门之侧而延晏子。晏子不入，曰：“使狗国者从狗门入，今臣使楚，不当从此门入。”傧者更道，从大门入。见楚王。王曰：“齐无人耶？”晏子对曰：“齐之临淄三百闾，张袂成阴，挥汗成雨，比肩继踵而在，何为无人？”王曰：“然则何为使予？”晏子对曰：“齐命使，各有所主：其贤者使使贤主，不肖者使使不肖主。婴最不肖，故宜使楚矣！”", 
      "", 
      "二", 
      "晏子将使楚。楚王闻之，谓左右曰：“晏婴，齐之习辞者也。今方来，吾欲辱之，何以也？”左右对曰：“为其来也，臣请缚一人，过王而行，王曰：‘何为者也？’对曰：‘齐人也。’王曰：‘何坐？’曰：‘坐盗。’", 
      "", 
      "三", 
      "晏子至，楚王赐晏子酒，酒酣，吏二缚一人诣王。王曰：“缚者曷为者也？”对曰：“齐人也，坐盗。”王视晏子曰：“齐人固善盗乎？”晏子避席对曰：“婴闻之，橘生淮南则为橘，生于淮北则为枳，叶徒相似，其实味不同。所以然者何？水土异也。今民生长于齐不盗，入楚则盗，得无楚之水土使民善盗耶？”王笑曰：“ 圣人非所与熙也，寡人反取病焉。”"
    ], 
    "title": "晏子使楚"
  }, 
  {
    "dynasty": "宋代", 
    "notes": [], 
    "author": "佚名", 
    "paragraphs": [
      "初，张咏在成都，闻准入相，谓其僚属曰：“寇公奇材，惜学术不足尔。”及准出陕，咏适自成都罢还，准严供帐，大为具待。咏将去，准送之郊，问曰：“何以教准？”咏徐曰：“《霍光传》不可不读也。”准莫谕其意，归，取其传读之，至“不学无术”，笑曰：“此张公谓我矣。”"
    ], 
    "title": "寇准读书"
  }, 
  {
    "dynasty": "清代", 
    "notes": [], 
    "author": "刘开", 
    "paragraphs": [
      "君子之学必好问。问与学，相辅而行者也。非学无以致疑，非问无以广识；好学而不勤问，非真能好学者也。理明矣，而或不达于事；识其大矣，而或不知其细，舍问，其奚决焉？", 
      "", 
      "贤于己者，问焉以破其疑，所谓“就有道而正”也。不如己者，问焉以求一得，所谓“以能问于不能，以多问于寡”也。等于己者，问焉以资切磋，所谓交相问难，审问而明辨之也。《书》不云乎？“好问则裕。”孟子论：“求放心”，而并称曰“学问之道”，学即继以问也。子思言“尊德性”，而归于“道问学”，问且先于学也。", 
      "", 
      "古之人虚中乐善，不择事而问焉，不择人而问焉，取其有益于身而已。是故狂夫之言，圣人择之，刍荛之微，先民询之，舜以天子而询于匹夫，以大知而察及迩言，非苟为谦，诚取善之弘也。三代而下，有学而无问，朋友之交，至于劝善规过足矣，其以义理相咨访，孜孜焉唯进修是急，未之多见也，况流俗乎？", 
      "", 
      "是己而非人，俗之同病。学有未达，强以为知；理有未安，妄以臆度。如是，则终身几无可问之事。贤于己者，忌之而不愿问焉；不如己者，轻之而不屑问焉；等于己者，狎xiá之而不甘问焉，如是，则天下几无可问之人。人不足服矣，事无可疑矣，此唯师心自用耳。夫自用，其小者也；自知其陋而谨护其失，宁使学终不进，不欲虚以下人，此为害于心术者大，而蹈之者常十之八九。", 
      "", 
      "不然，则所问非所学焉：询天下之异文鄙事以快言论；甚且心之所已明者，问之人以试其能，事之至难解者，问之人以穷其短。而非是者，虽有切于身心性命之事，可以收取善之益，求一屈己焉而不可得也。嗟乎！学之所以不能几于古者，非此之由乎？", 
      "", 
      "且夫不好问者，由心不能虚也；心之不虚，由好学之不诚也。亦非不潜心专力之敌，其学非古人之学，其好亦非古人之好也，不能问宜也。", 
      "", 
      "智者千虑，必有一失。圣人所不知，未必不为愚人之所知也；愚人之所能，未必非圣人之所不能也。理无专在，而学无止境也，然则问可少耶？《周礼》，外朝以询万民，国之政事尚问及庶人，是故贵可以问贱，贤可以问不肖，而老可以问幼，唯道之所成而已矣。", 
      "", 
      "孔文子不耻下问，夫子贤之。古人以问为美德，而并不见其有可耻也，后之君子反争以问为耻，然则古人所深耻者，后世且行之而不以为耻者多矣，悲夫！"
    ], 
    "title": "问说"
  }, 
  {
    "dynasty": "两汉", 
    "notes": [], 
    "author": "刘安 撰", 
    "paragraphs": [
      "昔者，羿狩猎山中，遇姮娥于月桂树下。遂以月桂为证，成天作之合。", 
      "", 
      "逮至尧之时，十日并出。焦禾稼，杀草木，而民无所食。猰貐、凿齿、九婴、大风、封豖希、修蛇皆为民害。尧乃使羿诛凿齿于畴华之野，杀九婴于凶水之上，缴大风于青丘之泽，上射十日而下杀猰貐，断修蛇于洞庭，擒封豨于桑林。万民皆喜，置尧以为天子。", 
      "", 
      "羿请不死之药于西王母，托与姮娥。逢蒙往而窃之，窃之不成，欲加害姮娥。娥无以为计，吞不死药以升天。然不忍离羿而去，滞留月宫。广寒寂寥，怅然有丧，无以继之，遂催吴刚伐桂，玉兔捣药，欲配飞升之药，重回人间焉。", 
      "", 
      "羿闻娥奔月而去，痛不欲生。月母感念其诚，允娥于月圆之日与羿会于月桂之下。民间有闻其窃窃私语者众焉。"
    ], 
    "title": "嫦娥奔月 / 嫦娥飞天"
  }, 
  {
    "dynasty": "先秦", 
    "notes": [], 
    "author": "佚名", 
    "paragraphs": [
      "楚人有涉江者，其剑自舟中坠于水。遽契其舟，曰：“是吾剑之所从坠。”舟止，从其所契者入水求之。舟已行矣，而剑不行，求剑若此，不亦惑乎！"
    ], 
    "title": "刻舟求剑 / 楚人涉江"
  }, 
  {
    "dynasty": "两汉", 
    "notes": [], 
    "author": "刘向", 
    "paragraphs": [
      "魏文侯与虞人期猎。是日，饮酒乐，天雨。文侯将出，左右曰：“今日饮酒乐，天又雨，公将焉之？”文侯曰：“吾与虞人期猎，虽乐，岂可不一会期哉！”乃往，身自罢之。魏于是乎始强。"
    ], 
    "title": "文侯与虞人期猎"
  }, 
  {
    "dynasty": "宋代", 
    "notes": [], 
    "author": "苏轼", 
    "paragraphs": [
      "齐有富人，家累千金。其二子甚愚，其父又不教之。", 
      "一日，艾子谓其父曰：“君之子虽美，而不通世务，他日曷能克其家?”", 
      "父怒曰：“吾之子敏而且恃多能，岂有不通世务者耶?”", 
      "艾子曰：“不须试之他，但问君之子，所食者米，从何来？若知之，吾当妄言之罪。”", 
      "父遂呼其子问之。其子嘻然笑曰：“吾岂不知此也？每以布囊取来。”", 
      "其父愀然改容曰：“子之愚甚也!彼米不是田中来?”", 
      "艾子曰：“非其父不生其子。”"
    ], 
    "title": "富人之子"
  }, 
  {
    "dynasty": "先秦", 
    "notes": [], 
    "author": "佚名", 
    "paragraphs": [
      "弈秋，通国之善弈者也。使弈秋诲二人弈，其一人专心致志，惟弈秋之为听；一人虽听之，一心以为有鸿鹄将至，思援弓缴而射之。虽与之俱学，弗若之矣。为是其智弗若与？曰：非然也。"
    ], 
    "title": "学弈"
  }, 
  {
    "dynasty": "宋代", 
    "notes": [], 
    "author": "朱熹", 
    "paragraphs": [
      "凡读书......须要读得字字响亮，不可误一字，不可少一字，不可多一字，不可倒一字，不可牵强暗记，只是要多诵数遍，自然上口，久远不忘。古人云，“读书百遍，其义自见”。谓读得熟，则不待解说，自晓其义也。余尝谓，读书有三到，谓心到，眼到，口到。心不在此，则眼不看仔细，心眼既不专一，却只漫浪诵读，决不能记，记亦不能久也。三到之中，心到最急。心既到矣，眼口岂不到乎？"
    ], 
    "title": "读书要三到"
  }, 
  {
    "dynasty": "两汉", 
    "notes": [], 
    "author": "刘向", 
    "paragraphs": [
      "赵且伐燕，苏代为燕谓惠王曰：“今者臣来，过易水。蚌方出曝，而鹬啄其肉，蚌合而箝其喙。鹬曰：‘今日不雨，明日不雨，即有死蚌！’蚌亦谓鹬曰：‘今日不出，明日不出，即有死鹬！’两者不肯相舍，渔者得而并禽之。今赵且伐燕，燕赵久相支，以弊大众，臣恐强秦之为渔夫也。故愿王之熟计之也！”惠王曰：“善。”乃止。"
    ], 
    "title": "鹬蚌相争"
  }, 
  {
    "dynasty": "先秦", 
    "notes": [
      "追者之众--一作 ：追之者众"
    ], 
    "author": "列御寇", 
    "paragraphs": [
      "杨子之邻人亡羊，既率其党，又请杨子之竖追之。杨子曰：“嘻！亡一羊何 追者之众？”邻人曰：“多歧路。”既反，问：“获羊乎？”曰：“亡之矣。” 曰：“奚亡之？”曰：“歧路之中又有歧焉。吾不知所之，所以反也。”杨子戚 然变容，不言者移时，不笑者竟日。门人怪之，请曰：“羊贱畜，又非夫子之有， 而损言笑者何哉？”杨子不答。", 
      "", 
      "心都子曰：“大道以多歧亡羊，学者以多方丧生。学 非本不同，非本不一，而末异若是。唯归同反一，为亡得丧。子长先生之门，习 先生之道，而不达先生之况也，哀哉！”"
    ], 
    "title": "多歧亡羊"
  }, 
  {
    "dynasty": "先秦", 
    "notes": [], 
    "author": "佚名", 
    "paragraphs": [
      "宋有狙公者，爱狙，养之成群，能解狙之意；狙亦得公之心。损其家口，充狙之欲。俄而匮焉，将限其食，恐众狙之不训于己也。先诳之曰：“与若芧，朝三而暮四，足乎？”众狙皆起怒。俄而曰：“与若芧，朝四而暮三，足乎？”众狙皆伏而喜。"
    ], 
    "title": "朝三暮四"
  }, 
  {
    "dynasty": "魏晋", 
    "notes": [], 
    "author": "邯郸淳", 
    "paragraphs": [
      "一猴死，见冥王，求转人身。王曰：“既欲做人，须将毛尽拔去。”即唤夜叉拔之。方拔一根，猴不胜痛叫。王笑曰：“看你一毛不拔，如何做人？”"
    ], 
    "title": "一毛不拔"
  }, 
  {
    "dynasty": "明代", 
    "notes": [], 
    "author": "郑之珍", 
    "paragraphs": [
      "磨针溪，在眉州象耳山下。世传李太白读书山中，未成，弃去。过小溪，逢老媪方磨铁杵，问之，曰：“欲作针。”太白感其意，还卒业。媪自言姓武。今溪旁有武氏岩。"
    ], 
    "title": "铁杵磨针"
  }, 
  {
    "dynasty": "魏晋", 
    "notes": [], 
    "author": "邯郸淳 撰", 
    "paragraphs": [
      "鲁有执长竿入城门者，初竖执之，不可入；横执之，亦不可入。计无所出。俄有老父至，曰：“吾非圣人，但见事多矣！何不以锯中截而入？\"遂依而截之。"
    ], 
    "title": "截竿入城"
  }, 
  {
    "dynasty": "两汉", 
    "notes": [], 
    "author": "刘向", 
    "paragraphs": [
      "荆宣王问群臣曰：“吾闻北方之畏昭奚恤也，果诚何如？”群臣莫对。", 
      "江乙对曰：“虎求百兽而食之，得狐。狐曰：‘子无敢食我也！天帝使我长百兽。今子食我，是逆天帝命也！子以我为不信，吾为子先行，子随我后，观百兽之见我而敢不走乎？”虎以为然，故遂与之行。兽见之，皆走。虎不知兽畏己而走也，以为畏狐也。", 
      "今王之地五千里，带甲百万，而专属之于昭奚恤，故北方之畏奚恤也，其实畏王之甲兵也！犹百兽之畏虎也！”"
    ], 
    "title": "虎求百兽"
  }, 
  {
    "dynasty": "先秦", 
    "notes": [], 
    "author": "佚名", 
    "paragraphs": [
      "承宫，琅邪姑幕人。少孤，年八岁，为人牧猪。乡里徐子盛明《春秋》经，授诸生数百人。宫过其庐下，见诸生讲诵，好之，因忘其猪而听经。猪主怪其不还，寻之。见而欲笞之。门下生共禁，乃止，因留宫门下。樵薪执苦，数十年间，遂通其经。"
    ], 
    "title": "承宫樵薪苦学"
  }, 
  {
    "dynasty": "未知", 
    "notes": [], 
    "author": "佚名", 
    "paragraphs": [
      "伯牙善鼓琴，钟子期善听。伯牙鼓琴，志在高山，钟子期曰：“善哉，峨峨兮若泰山！”志在流水，钟子期曰：“善哉，洋洋兮若江河！”伯牙所念，钟子期必得之。子期死，伯牙谓世再无知音，乃破琴绝弦，终身不复鼓。"
    ], 
    "title": "伯牙绝弦"
  }, 
  {
    "dynasty": "两汉", 
    "notes": [], 
    "author": "刘向", 
    "paragraphs": [
      "楚有祠者，赐其舍人卮酒，舍人相谓曰：“数人饮之不足，一人饮之有余。请画地为蛇，先成者饮酒。”", 
      "一人蛇先成，引酒且饮之，乃左手持卮，右手画蛇，曰：“吾能为之足。”未成，一人之蛇成，夺其卮曰：“蛇固无足，子安能为之足？”遂饮其酒。为蛇足者，终亡其酒。"
    ], 
    "title": "画蛇添足"
  }, 
  {
    "dynasty": "两汉", 
    "notes": [], 
    "author": "刘向", 
    "paragraphs": [
      "鸠曰：“子将安之？”", 
      "枭曰：“我将东徙。”", 
      "鸠曰：“何故？”", 
      "枭曰：“乡人皆恶我鸣。以故东徙。”", 
      "鸠曰：“子能更鸣，可矣；不能更鸣，东徙，犹恶子之声。”"
    ], 
    "title": "枭逢鸠 / 枭将东徙"
  }, 
  {
    "dynasty": "先秦", 
    "notes": [], 
    "author": "吕不韦 撰", 
    "paragraphs": [
      "范氏之亡也，百姓有得钟者，欲负而走，则钟大不可负；以锤毁之，钟况然有声。恐人闻之而夺己也，遽掩其耳。恶人闻之，可也；恶己自闻之，悖也！"
    ], 
    "title": "掩耳盗铃"
  }, 
  {
    "dynasty": "未知", 
    "notes": [], 
    "author": "佚名", 
    "paragraphs": [
      "南顿张助，于田中种禾，见李核，欲持去，顾见空桑，中有土，因植种，以余浆溉灌。后人见桑中反复生李，转相告语。有病目痛者，息阴下，言：\"李君令我目愈，谢以一豚。\"目痛小疾，亦行自愈。众犬吠声，盲者得视，远近翕赫，其下车骑常数千百，酒肉滂沱。间一岁余，张助远出来还，见之，惊云：“此有何神，乃我所种耳。”因就斫之。"
    ], 
    "title": "桑生李树"
  }, 
  {
    "dynasty": "明代", 
    "notes": [], 
    "author": "礼赞", 
    "paragraphs": [
      "邴原少孤，数岁时，过书舍而泣。师曰：“童子何泣？”原曰：“孤者易伤，贫者易感。夫书者，凡得学者，有亲也。一则愿其不孤，二则羡其得学，中心伤感，故泣耳。”师恻然曰：“欲书可耳!”原曰：“无钱资。”师曰：“童子苟有志,吾徒相教,不求资也。”于是遂就书。一冬之间，诵《孝经》《论语》。"
    ], 
    "title": "邴原泣学"
  }, 
  {
    "dynasty": "南北朝", 
    "notes": [], 
    "author": "刘义庆", 
    "paragraphs": [
      "梁国杨氏子九岁，甚聪惠。孔君平诣其父，父不在，乃呼儿出。为设果，果有杨梅。孔指以示儿曰：“此是君家果。”儿应声答曰：“未闻孔雀是夫子家禽。”"
    ], 
    "title": "杨氏之子"
  }, 
  {
    "dynasty": "南北朝", 
    "notes": [], 
    "author": "伽腽肭", 
    "paragraphs": [
      "昔有一人，于瓮中盛谷。骆驼入瓮食谷，首不得出。主人以为忧，无计可施。有一老人来语之，曰：“汝莫忧，吾有以教汝出。”主人亟问：“法何？”老人曰：“汝当斩驼头，自当出之。”主人以为妙，即依其语，以刀斩驼头。既杀驼，而复破瓮，如此痴人，为世人所笑。", 
      "", 
      "昔有一人，先瓮中盛谷。骆驼入头瓮中食谷，首不得出。既不得出，其人以为忧。有一老人来语之曰：“汝莫愁，吾教汝出，女当斩头，自能出之。”即用其语，以刀斩头。既杀驼，而复破瓮，如此痴人，世人所笑。", 
      "", 
      "曩有一人，先瓮中盛谷。骆驼入头瓮中食谷，首不得出。既不得出，其人患之。有一老父来语之曰：“女莫愁，吾教女出，女当斩头，自能出之。”即用其语，以刀斩头。既杀驼，复破瓮，如此痴人，世人所笑。"
    ], 
    "title": "杀驼破瓮"
  }, 
  {
    "dynasty": "先秦", 
    "notes": [], 
    "author": "韩非", 
    "paragraphs": [
      "郑人有且置履者，先自度其足，而置之其坐。至之市，而忘操之。已得履，乃曰：“吾忘持度。”反归取之。及反，市罢，遂不得履。人曰：“何不试之以足? ”曰：“宁信度,无自信也。”"
    ], 
    "title": "郑人买履"
  }, 
  {
    "dynasty": "先秦", 
    "notes": [], 
    "author": "刘向 编", 
    "paragraphs": [
      "齐景公好弋，使烛邹主鸟而亡之。公怒，诏吏欲杀之。晏子曰： “烛邹有罪三，请数之以其罪杀之。”公曰：“可。”于是召而数之公前，曰：“烛邹，汝为吾君主鸟而亡之，是罪一也；使吾君以鸟之故杀人，是罪二也；使诸侯闻之以吾君重鸟而轻士 ，是罪三也。数烛邹罪已毕，请杀之 。”公曰：“勿杀！寡人闻命矣。”"
    ], 
    "title": "晏子谏杀烛邹"
  }, 
  {
    "dynasty": "明代", 
    "notes": [], 
    "author": "宋濂", 
    "paragraphs": [
      "昔吴起出，遇故人,而止之食。故人曰：“诺，期返而食。”起曰：“待公而食。”故人至暮不来，起不食待之。明日早，令人求故人，故人来，方与之食。起之不食以俟者，恐其自食其言也。其为信若此，宜其能服三军欤？欲服三军，非信不可也！"
    ], 
    "title": "吴起守信"
  }, 
  {
    "dynasty": "明代", 
    "notes": [], 
    "author": "江盈科", 
    "paragraphs": [
      "有医者， 自称善外科。一裨将阵回，中流矢，深入膜，延使治。乃持并州剪，剪去矢官，跪而请酬。裨将曰：“镞在膜内须亟治。”医曰：“此内科之事，不意并责我。”裨将曰：“呜呼，世直有如是欺诈之徒。”"
    ], 
    "title": "外科医生"
  }, 
  {
    "dynasty": "清代", 
    "notes": [], 
    "author": "佚名", 
    "paragraphs": [
      "闽县林琴南孝廉纾六七岁时，从师读。师贫甚，炊不得米。林知之，亟归，以袜实米，满之，负以致师。师怒，谓其窃，却弗受。林归以告母，母笑曰：“若心固善，然此岂束修之礼？”即呼备，赍米一石致之塾，师乃受。"
    ], 
    "title": "林琴南敬师"
  }, 
  {
    "dynasty": "先秦", 
    "notes": [], 
    "author": "韩非", 
    "paragraphs": [
      "楚人有鬻盾与矛者，誉之曰：“ 吾盾之坚 ， 物莫能陷也 。”又誉其矛曰：“ 吾矛之利 ， 于物无不陷也 。”或曰：“以子之矛，陷子之盾，何如 ？” 其人弗能应也 。夫不可陷之盾与无不陷之矛，不可同世而立。"
    ], 
    "title": "矛与盾"
  }, 
  {
    "dynasty": "南北朝", 
    "notes": [], 
    "author": "刘义庆", 
    "paragraphs": [
      "荀巨伯远看友人疾值胡贼攻郡，友人语巨伯曰：“吾今死矣，子可去。”巨伯曰：“远来相视，子令吾去，败义以求生，岂荀巨伯所行邪？”贼既至，谓巨伯曰：“大军至，一郡尽空，汝何男子，而敢独止？“巨伯曰：“友人有疾，不忍委之，宁以我身代友人命。”贼相谓曰：“我辈无义之人，而入有义之国。”遂班军而还，一郡并获全。"
    ], 
    "title": "荀巨伯探病友 / 荀巨伯探友"
  }, 
  {
    "dynasty": "宋代", 
    "notes": [], 
    "author": "欧阳修", 
    "paragraphs": [
      "欧阳修，字永叔，庐陵人。四岁而孤，母郑，守节自誓，亲诲之学。家贫，至以荻画地学书。幼敏悟过人，读书辄成诵。及冠，嶷然有声。", 
      "修始在滁州，号醉翁，晚更号六一居士。天资刚劲，见义勇为，虽机阱在前，触发之不顾。放逐流离，至于再三，志气自若也。"
    ], 
    "title": "画地学书"
  }, 
  {
    "dynasty": "宋代", 
    "notes": [], 
    "author": "佚名", 
    "paragraphs": [
      "唐怀州河内县董行成能策贼。有一人从河阳长店,盗行人驴一头并皮袋。天欲晓,至怀州。行成至街中,见之，叱曰：“个贼住！即下驴来！”遂承伏。人问何以知之。行成曰：“此驴行急而汗，非长行也；见人则引缰远过，怯也；以此知之。”捉送县，有顷，驴主寻踪至，皆如其言。"
    ], 
    "title": "董行成"
  }, 
  {
    "dynasty": "南北朝", 
    "notes": [], 
    "author": "刘义庆", 
    "paragraphs": [
      "陈元方年十一时，候袁公。袁公问曰：“贤家君在太丘，远近称之，何所履行？”元方曰：“老父在太丘，强者绥之以德，弱者抚之以仁，恣其所安，久而益敬。”袁公曰：“孤往者尝为邺令，正行此事。不知卿家君法孤，孤法卿父？”元方曰：“周公、孔子异世而出，周旋动静，万里如一。周公不师孔子，孔子亦不师周公。”"
    ], 
    "title": "陈元方候袁公"
  }, 
  {
    "dynasty": "先秦", 
    "notes": [], 
    "author": "吕不韦 撰", 
    "paragraphs": [
      "有过于江上者，见人方引婴儿而欲投之江中，婴儿啼。人问其故。曰：“此其父善游。”", 
      "", 
      "其父虽善游，其子岂遽善游哉？以此任物，亦必悖矣。"
    ], 
    "title": "父善游"
  }, 
  {
    "dynasty": "先秦", 
    "notes": [], 
    "author": "吕不韦 撰", 
    "paragraphs": [
      "人有亡斧者，意其邻人之子。视其行步，窃斧也；视其颜色，窃斧也；听其言语，窃斧也；动作态度，无为而不窃斧者也。俄而掘其沟而得其斧，他日，复见其邻之子，其行动、颜色、动作皆无似窃斧者也。"
    ], 
    "title": "人有亡斧者"
  }, 
  {
    "dynasty": "先秦", 
    "notes": [], 
    "author": "韩非", 
    "paragraphs": [
      "齐宣王使人吹竽，必三百人。南郭处士请为王吹竽，宣王说之，廪食以数百人。宣王死，湣王立，好一一听之，处士逃。"
    ], 
    "title": "滥竽充数"
  }, 
  {
    "dynasty": "南北朝", 
    "notes": [], 
    "author": "僧伽斯那", 
    "paragraphs": [
      "昔有愚人，至于他家。主人与食，嫌淡无味。主人闻已，更为益盐。既得盐美，便自念言：“所以美者，缘有盐故。少有尚尔，况复多也？”愚人无智，便空食盐。食已口爽，反为其患。"
    ], 
    "title": "愚人食盐"
  }, 
  {
    "dynasty": "两汉", 
    "notes": [], 
    "author": "刘向", 
    "paragraphs": [
      "叶公子高好龙，钩以写龙，凿以写龙，屋室雕文以写龙。于是天龙闻而下之，窥头于牖，施尾于堂。 叶公见之，弃而还走，失其魂魄，五色无主。是叶公非好龙也，好夫似龙而非龙者也。"
    ], 
    "title": "叶公好龙"
  }, 
  {
    "dynasty": "清代", 
    "notes": [], 
    "author": "乐钧", 
    "paragraphs": [
      "某恶鼠，破家求良猫。厌以腥膏，眠以毡罽。猫既饱且安，率不食鼠，甚者与鼠游戏，鼠以故益暴。某恐，遂不复蓄猫，以为天下无良猫也。是无猫邪，是不会蓄猫也。"
    ], 
    "title": "世无良猫"
  }, 
  {
    "dynasty": "两汉", 
    "notes": [], 
    "author": "刘向", 
    "paragraphs": [
      "邹孟轲母，号孟母。其舍近墓。孟子之少时，嬉游为墓间之事。孟母曰：“此非吾所以居处子。”乃去，舍市旁。其嬉游为贾人炫卖之事。孟母又曰：“此非吾所以处吾子也。”复徙居学宫之旁。其嬉游乃设俎豆，揖让进退。孟母曰：“真可以处居子矣。”遂居。及孟子长，学六艺，卒成大儒之名。君子谓孟母善以渐化。"
    ], 
    "title": "孟母三迁"
  }
]
