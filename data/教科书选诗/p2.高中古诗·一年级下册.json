[
  {
    "dynasty": "唐代", 
    "notes": [], 
    "author": "李白", 
    "paragraphs": [
      "海客谈瀛洲，烟涛微茫信难求；", 
      "越人语天姥，云霞明灭或可睹。", 
      "天姥连天向天横，势拔五岳掩赤城。", 
      "天台四万八千丈，对此欲倒东南倾。", 
      "我欲因之梦吴越，一夜飞度镜湖月。", 
      "湖月照我影，送我至剡溪。", 
      "谢公宿处今尚在，渌水荡漾清猿啼。", 
      "脚著谢公屐，身登青云梯。", 
      "半壁见海日，空中闻天鸡。", 
      "千岩万转路不定，迷花倚石忽已暝。", 
      "熊咆龙吟殷岩泉，栗深林兮惊层巅。", 
      "云青青兮欲雨，水澹澹兮生烟。", 
      "列缺霹雳，丘峦崩摧。", 
      "洞天石扉，訇然中开。", 
      "青冥浩荡不见底，日月照耀金银台。", 
      "霓为衣兮风为马，云之君兮纷纷而来下。", 
      "虎鼓瑟兮鸾回车，仙之人兮列如麻。", 
      "忽魂悸以魄动，恍惊起而长嗟。", 
      "惟觉时之枕席，失向来之烟霞。", 
      "世间行乐亦如此，古来万事东流水。", 
      "别君去兮何时还？且放白鹿青崖间，须行即骑访名山。", 
      "安能摧眉折腰事权贵，使我不得开心颜!"
    ], 
    "title": "梦游天姥吟留别 / 梦游天姥山别东鲁诸公"
  }, 
  {
    "dynasty": "宋代", 
    "notes": [], 
    "author": "辛弃疾", 
    "paragraphs": [
      "楚天千里清秋，水随天去秋无际。遥岑远目，献愁供恨，玉簪螺髻。落日楼头，断鸿声里，江南游子。把吴钩看了，栏杆拍遍，无人会，登临意。", 
      "休说鲈鱼堪脍，尽西风，季鹰归未？求田问舍，怕应羞见，刘郎才气。可惜流年，忧愁风雨，树犹如此！倩何人唤取，红巾翠袖，揾英雄泪！"
    ], 
    "title": "水龙吟·登建康赏心亭"
  }, 
  {
    "dynasty": "宋代", 
    "notes": [], 
    "author": "黄庭坚", 
    "paragraphs": [
      "痴儿了却公家事，快阁东西倚晚晴。", 
      "落木千山天远大，澄江一道月分明。", 
      "朱弦已为佳人绝，青眼聊因美酒横。", 
      "万里归船弄长笛，此心吾与白鸥盟。"
    ], 
    "title": "登快阁"
  }, 
  {
    "dynasty": "唐代", 
    "notes": [], 
    "author": "李白", 
    "paragraphs": [
      "凤凰台上凤凰游，凤去台空江自流。", 
      "吴宫花草埋幽径，晋代衣冠成古丘。", 
      "三山半落青天外，二水中分白鹭洲。", 
      "总为浮云能蔽日，长安不见使人愁。"
    ], 
    "title": "登金陵凤凰台"
  }, 
  {
    "dynasty": "宋代", 
    "notes": [], 
    "author": "柳永", 
    "paragraphs": [
      "对潇潇暮雨洒江天，一番洗清秋。渐霜风凄紧，关河冷落，残照当楼。是处红衰翠减，苒苒物华休。唯有长江水，无语东流。", 
      "不忍登高临远，望故乡渺邈，归思难收。叹年来踪迹，何事苦淹留？想佳人妆楼颙望，误几回、天际识归舟。争知我，倚阑杆处，正恁凝愁！"
    ], 
    "title": "八声甘州·对潇潇暮雨洒江天"
  }, 
  {
    "dynasty": "唐代", 
    "notes": [], 
    "author": "王维", 
    "paragraphs": [
      "太乙近天都，连山接海隅。", 
      "白云回望合，青霭入看无。", 
      "分野中峰变，阴晴众壑殊。", 
      "欲投人处宿，隔水问樵夫。"
    ], 
    "title": "终南山"
  }, 
  {
    "dynasty": "唐代", 
    "notes": [], 
    "author": "杜牧", 
    "paragraphs": [
      "长安回望绣成堆，山顶千门次第开。", 
      "一骑红尘妃子笑，无人知是荔枝来。"
    ], 
    "title": "过华清宫绝句三首·其一"
  }, 
  {
    "dynasty": "唐代", 
    "notes": [], 
    "author": "王昌龄", 
    "paragraphs": [
      "青海长云暗雪山，孤城遥望玉门关。", 
      "黄沙百战穿金甲，不破楼兰终不还。"
    ], 
    "title": "从军行七首·其四"
  }, 
  {
    "dynasty": "唐代", 
    "notes": [], 
    "author": "杜甫", 
    "paragraphs": [
      "花近高楼伤客心，万方多难此登临。", 
      "锦江春色来天地，玉垒浮云变古今。", 
      "北极朝廷终不改，西山寇盗莫相侵。", 
      "可怜后主还祠庙，日暮聊为《梁甫吟》。"
    ], 
    "title": "登楼"
  }, 
  {
    "dynasty": "唐代", 
    "notes": [], 
    "author": "李白", 
    "paragraphs": [
      "五月天山雪，无花只有寒。", 
      "笛中闻折柳，春色未曾看。", 
      "晓战随金鼓，宵眠抱玉鞍。", 
      "愿将腰下剑，直为斩楼兰。"
    ], 
    "title": "塞下曲六首·其一"
  }
]