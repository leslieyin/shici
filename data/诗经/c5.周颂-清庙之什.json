[
  {
    "title": "清庙",
    "paragraphs": [
      "于穆清庙，肃雍显相。济济多士，秉文之德。对越在天，骏奔走在庙。不显不承，无射于人斯。"
    ],
    "author": "佚名",
    "dynasty": "周颂-清庙之什",
    "notes": []
  },
  {
    "title": "维天之命",
    "paragraphs": [
      "维天之命，于穆不已。于乎不显，文王之德之纯。假以溢我，我其收之。骏惠我文王，曾孙笃之。"
    ],
    "author": "佚名",
    "dynasty": "周颂-清庙之什",
    "notes": []
  },
  {
    "title": "维清",
    "paragraphs": [
      "维清缉熙，文王之典。肇禋，迄用有成，维周之祯。"
    ],
    "author": "佚名",
    "dynasty": "周颂-清庙之什",
    "notes": []
  },
  {
    "title": "烈文",
    "paragraphs": [
      "烈文辟公，锡兹祉福。惠我无疆，子孙保之。无封靡于尔邦，维王其崇之。",
      "念兹戎功，继序其皇之。无竞维人，四方其训之。不显维德，百辟其刑之。于乎，前王不忘！"
    ],
    "author": "佚名",
    "dynasty": "周颂-清庙之什",
    "notes": []
  },
  {
    "title": "天作",
    "paragraphs": [
      "天作高山，大王荒之。彼作矣，文王康之。彼徂矣，岐有夷之行。子孙保之。"
    ],
    "author": "佚名",
    "dynasty": "周颂-清庙之什",
    "notes": []
  },
  {
    "title": "昊天有成命",
    "paragraphs": [
      "昊天有成命，二后受之。成王不敢康，夙夜基命宥密。于缉熙！单厥心，四其靖之。"
    ],
    "author": "佚名",
    "dynasty": "周颂-清庙之什",
    "notes": []
  },
  {
    "title": "我将",
    "paragraphs": [
      "我将我享，维羊维牛，维天其右之。仪式刑文王之典，日靖四方。",
      "伊嘏文王，既右飨之。我其夙夜，畏天之威，于时保之。"
    ],
    "author": "佚名",
    "dynasty": "周颂-清庙之什",
    "notes": []
  },
  {
    "title": "时迈",
    "paragraphs": [
      "时迈其邦，昊天其子之，实右序有周。薄言震之，莫不震叠。怀柔百神，及河乔岳，允王维后。",
      "明昭有周，式序在位。载戢干戈，载橐弓矢。我求懿德，四于时夏，允王保之。"
    ],
    "author": "佚名",
    "dynasty": "周颂-清庙之什",
    "notes": []
  },
  {
    "title": "执竞",
    "paragraphs": [
      "执竞武王，无竞维烈。不显成康，上帝是皇。自彼成康，奄有四方，斤斤其明。",
      "钟鼓喤喤，磬莞将将，降福穰穰。降福简简，威仪反反。既醉既饱，福禄来反。"
    ],
    "author": "佚名",
    "dynasty": "周颂-清庙之什",
    "notes": []
  },
  {
    "title": "思文",
    "paragraphs": [
      "思文后稷，克配彼天。立我烝民，莫菲尔极。贻我来牟，帝命率育，无此疆尔界。陈常于时夏。"
    ],
    "author": "佚名",
    "dynasty": "周颂-清庙之什",
    "notes": []
  }
]