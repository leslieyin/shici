[
  {
    "title": "蒹葭", 
    "notes": [], 
    "author": "佚名", 
    "paragraphs": [
      "蒹葭苍苍，白露为霜。所谓伊人，在水一方。", 
      "溯洄从之，道阻且长。溯游从之，宛在水中央。", 
      "蒹葭萋萋，白露未晞。所谓伊人，在水之湄。", 
      "溯洄从之，道阻且跻。溯游从之，宛在水中坻。", 
      "蒹葭采采，白露未已。所谓伊人，在水之涘。", 
      "溯洄从之，道阻且右。溯游从之，宛在水中沚。"
    ], 
    "dynasty": "先秦"
  }, 
  {
    "title": "关雎", 
    "notes": [], 
    "author": "佚名", 
    "paragraphs": [
      "关关雎鸠，在河之洲。窈窕淑女，君子好逑。", 
      "参差荇菜，左右流之。窈窕淑女，寤寐求之。", 
      "求之不得，寤寐思服。悠哉悠哉，辗转反侧。", 
      "参差荇菜，左右采之。窈窕淑女，琴瑟友之。", 
      "参差荇菜，左右芼之。窈窕淑女，钟鼓乐之。"
    ], 
    "dynasty": "先秦"
  }
]