[
  {
    "title": "蟋蟀",
    "paragraphs": [
      "蟋蟀在堂，岁聿其莫。今我不乐，日月其除。无已大康，职思其居。好乐无荒，良士瞿瞿。",
      "蟋蟀在堂，岁聿其逝。今我不乐，日月其迈。无已大康，职思其外。好乐无荒，良士蹶蹶。",
      "蟋蟀在堂，役车其休。今我不乐，日月其慆。无以大康。职思其忧。好乐无荒，良士休休。"
    ],
    "author": "佚名",
    "dynasty": "国风-唐风",
    "notes": []
  },
  {
    "title": "山有枢",
    "paragraphs": [
      "山有枢，隰有榆。子有衣裳，弗曳弗娄。子有车马，弗驰弗驱。宛其死矣，他人是愉。",
      "山有栲，隰有杻。子有廷内，弗洒弗扫。子有钟鼓，弗鼓弗考。宛其死矣，他人是保。",
      "山有漆，隰有栗。子有酒食，何不日鼓瑟？且以喜乐，且以永日。宛其死矣，他人入室。"
    ],
    "author": "佚名",
    "dynasty": "国风-唐风",
    "notes": []
  },
  {
    "title": "扬之水",
    "paragraphs": [
      "扬之水，白石凿凿。素衣朱襮，从子于沃。既见君子，云何不乐？",
      "扬之水，白石皓皓。素衣朱绣，从子于鹄。既见君子，云何其忧？",
      "扬之水，白石粼粼。我闻有命，不敢以告人。"
    ],
    "author": "佚名",
    "dynasty": "国风-唐风",
    "notes": []
  },
  {
    "title": "椒聊",
    "paragraphs": [
      "椒聊之实，蕃衍盈升。彼其之子，硕大无朋。椒聊且，远条且。",
      "椒聊之实，蕃衍盈匊。彼其之子，硕大且笃。椒聊且，远条且。"
    ],
    "author": "佚名",
    "dynasty": "国风-唐风",
    "notes": []
  },
  {
    "title": "绸缪",
    "paragraphs": [
      "绸缪束薪，三星在天。今夕何夕，见此良人？子兮子兮，如此良人何？",
      "绸缪束刍，三星在隅。今夕何夕，见此邂逅？子兮子兮，如此邂逅何？",
      "绸缪束楚，三星在户。今夕何夕，见此粲者？子兮子兮，如此粲者何？"
    ],
    "author": "佚名",
    "dynasty": "国风-唐风",
    "notes": []
  },
  {
    "title": "杕杜",
    "paragraphs": [
      "有杕之杜，其叶湑湑。独行踽踽。岂无他人？不如我同父。嗟行之人，胡不比焉？人无兄弟，胡不佽焉？",
      "有杕之杜，其叶箐箐。独行睘睘。岂无他人？不如我同姓。嗟行之人，胡不比焉？人无兄弟，胡不佽焉？"
    ],
    "author": "佚名",
    "dynasty": "国风-唐风",
    "notes": []
  },
  {
    "title": "羔裘",
    "paragraphs": [
      "羔裘豹祛，自我人居居。岂无他人？维子之故。",
      "羔裘豹褎，自我人究究。岂无他人？维子之好。"
    ],
    "author": "佚名",
    "dynasty": "国风-唐风",
    "notes": []
  },
  {
    "title": "鸨羽",
    "paragraphs": [
      "肃肃鸨羽，集于苞栩。王事靡盬，不能蓺稷黍。父母何怙？悠悠苍天，曷其有所？",
      "肃肃鸨翼，集于苞棘。王事靡盬，不能蓺黍稷。父母何食？悠悠苍天，曷其有极？",
      "肃肃鸨行，集于苞桑，王事靡盬，不能蓺稻梁。父母何尝？悠悠苍天，曷其有常？"
    ],
    "author": "佚名",
    "dynasty": "国风-唐风",
    "notes": []
  },
  {
    "title": "无衣",
    "paragraphs": [
      "岂曰无衣七兮？不如子之衣，安且吉兮！",
      "岂曰无衣六兮？不如子之衣，安且燠兮！"
    ],
    "author": "佚名",
    "dynasty": "国风-唐风",
    "notes": []
  },
  {
    "title": "有杕之杜",
    "paragraphs": [
      "有杕之杜，生于道左。彼君子兮，噬肯适我？中心好之，曷饮食之？",
      "有杕之杜，生于道周。彼君子兮，噬肯来游？中心好之，曷饮食之？"
    ],
    "author": "佚名",
    "dynasty": "国风-唐风",
    "notes": []
  },
  {
    "title": "葛生",
    "paragraphs": [
      "葛生蒙楚，蔹蔓于野。予美亡此，谁与？独处？",
      "葛生蒙棘，蔹蔓于域。予美亡此，谁与？独息？",
      "角枕粲兮，锦衾烂兮。予美亡此，谁与？独旦？",
      "夏之日，冬之夜。百岁之后，归于其居。",
      "冬之夜，夏之日。百岁之后，归于其室。"
    ],
    "author": "佚名",
    "dynasty": "国风-唐风",
    "notes": []
  },
  {
    "title": "采苓",
    "paragraphs": [
      "采苓采苓，首阳之巅。人之为言，苟亦无信。舍旃舍旃，苟亦无然。人之为言，胡得焉？",
      "采苦采苦，首阳之下。人之为言，苟亦无与。舍旃舍旃，苟亦无然。人之为言，胡得焉？",
      "采葑采葑，首阳之东。人之为言，苟亦无从。舍旃舍旃，苟亦无然。人之为言，胡得焉？"
    ],
    "author": "佚名",
    "dynasty": "国风-唐风",
    "notes": []
  }
]