[
  {
    "title": "野望", 
    "notes": [], 
    "author": "王绩", 
    "paragraphs": [
      "东皋薄暮望，徙倚欲何依。", 
      "树树皆秋色，山山唯落晖。", 
      "牧人驱犊返，猎马带禽归。", 
      "相顾无相识，长歌怀采薇。"
    ], 
    "dynasty": "唐代"
  }, 
  {
    "title": "长歌行", 
    "notes": [], 
    "author": "佚名", 
    "paragraphs": [
      "青青园中葵，朝露待日晞。", 
      "阳春布德泽，万物生光辉。", 
      "常恐秋节至，焜黄华叶衰。", 
      "百川东到海，何时复西归？", 
      "少壮不努力，老大徒伤悲！"
    ], 
    "dynasty": "两汉"
  }, 
  {
    "title": "早寒江上有怀 / 早寒有怀", 
    "notes": [
      "孤帆--一作 ：归帆"
    ], 
    "author": "孟浩然", 
    "paragraphs": [
      "木落雁南度，北风江上寒。", 
      "我家襄水曲，遥隔楚云端。", 
      "乡泪客中尽，孤帆天际看。", 
      "迷津欲有问，平海夕漫漫。"
    ], 
    "dynasty": "唐代"
  }, 
  {
    "title": "十一月四日风雨大作二首", 
    "notes": [], 
    "author": "陆游", 
    "paragraphs": [
      "风卷江湖雨暗村，四山声作海涛翻。", 
      "溪柴火软蛮毡暖，我与狸奴不出门。", 
      "", 
      "僵卧孤村不自哀，尚思为国戍轮台。", 
      "夜阑卧听风吹雨，铁马冰河入梦来。"
    ], 
    "dynasty": "宋代"
  }, 
  {
    "title": "秋词", 
    "notes": [], 
    "author": "刘禹锡", 
    "paragraphs": [
      "自古逢秋悲寂寥，我言秋日胜春朝。", 
      "晴空一鹤排云上，便引诗情到碧霄。"
    ], 
    "dynasty": "唐代"
  }, 
  {
    "title": "鲁山山行", 
    "notes": [], 
    "author": "梅尧臣", 
    "paragraphs": [
      "适与野情惬，千山高复低。", 
      "好峰随处改，幽径独行迷。", 
      "霜落熊升树，林空鹿饮溪。", 
      "人家在何许？云外一声鸡。"
    ], 
    "dynasty": "宋代"
  }, 
  {
    "title": "望洞庭湖赠张丞相 / 临洞庭湖赠张丞相", 
    "notes": [], 
    "author": "孟浩然", 
    "paragraphs": [
      "八月湖水平，涵虚混太清。", 
      "气蒸云梦泽，波撼岳阳城。", 
      "欲济无舟楫，端居耻圣明。", 
      "坐观垂钓者，徒有羡鱼情。"
    ], 
    "dynasty": "唐代"
  }, 
  {
    "title": "黄鹤楼 / 登黄鹤楼", 
    "notes": [], 
    "author": "崔颢", 
    "paragraphs": [
      "昔人已乘黄鹤去，此地空余黄鹤楼。", 
      "黄鹤一去不复返，白云千载空悠悠。", 
      "晴川历历汉阳树，芳草萋萋鹦鹉洲。", 
      "日暮乡关何处是？烟波江上使人愁。"
    ], 
    "dynasty": "唐代"
  }, 
  {
    "title": "送友人", 
    "notes": [], 
    "author": "李白", 
    "paragraphs": [
      "青山横北郭，白水绕东城。", 
      "此地一为别，孤蓬万里征。", 
      "浮云游子意，落日故人情。", 
      "挥手自兹去，萧萧班马鸣。"
    ], 
    "dynasty": "唐代"
  }, 
  {
    "title": "浣溪沙·一曲新词酒一杯", 
    "notes": [], 
    "author": "晏殊", 
    "paragraphs": [
      "一曲新词酒一杯，去年天气旧亭台。夕阳西下几时回？", 
      "无可奈何花落去，似曾相识燕归来。小园香径独徘徊。"
    ], 
    "dynasty": "宋代"
  }
]