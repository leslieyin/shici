[
  {
    "dynasty": "元代", 
    "notes": [], 
    "author": "张养浩", 
    "paragraphs": [
      "峰峦如聚，波涛如怒，山河表里潼关路。望西都，意踌躇。", 
      "伤心秦汉经行处，宫阙万间都做了土。兴，百姓苦；亡，百姓苦！"
    ], 
    "title": "山坡羊·潼关怀古"
  }, 
  {
    "dynasty": "元代", 
    "notes": [], 
    "author": "马致远", 
    "paragraphs": [
      "夕阳下，酒旆闲，两三航未曾着岸。落花水香茅舍晚，断桥头卖鱼人散。"
    ], 
    "title": "寿阳曲·远浦帆归"
  }, 
  {
    "dynasty": "宋代", 
    "notes": [], 
    "author": "柳永", 
    "paragraphs": [
      "寒蝉凄切，对长亭晚，骤雨初歇。都门帐饮无绪，留恋处，兰舟催发。执手相看泪眼，竟无语凝噎。念去去，千里烟波，暮霭沉沉楚天阔。", 
      "多情自古伤离别，更那堪，冷落清秋节！今宵酒醒何处？杨柳岸，晓风残月。此去经年，应是良辰好景虚设。便纵有千种风情，更与何人说？(好景 一作：美景)"
    ], 
    "title": "雨霖铃·寒蝉凄切"
  }, 
  {
    "dynasty": "宋代", 
    "notes": [], 
    "author": "秦观", 
    "paragraphs": [
      "雾失楼台，月迷津渡。桃源望断无寻处。可堪孤馆闭春寒，杜鹃声里斜阳暮。", 
      "驿寄梅花，鱼传尺素。砌成此恨无重数。郴江幸自绕郴山，为谁流下潇湘去。"
    ], 
    "title": "踏莎行·郴州旅舍"
  }, 
  {
    "dynasty": "宋代", 
    "notes": [], 
    "author": "李清照", 
    "paragraphs": [
      "寻寻觅觅，冷冷清清，凄凄惨惨戚戚。乍暖还寒时候，最难将息。三杯两盏淡酒，怎敌他、晚来风急？雁过也，正伤心，却是旧时相识。", 
      "满地黄花堆积。憔悴损，如今有谁堪摘？守着窗儿，独自怎生得黑？梧桐更兼细雨，到黄昏、点点滴滴。这次第，怎一个愁字了得！（守着窗儿 一作：守著窗儿）"
    ], 
    "title": "声声慢·寻寻觅觅"
  }, 
  {
    "dynasty": "宋代", 
    "notes": [], 
    "author": "周邦彦", 
    "paragraphs": [
      "燎沉香，消溽暑。鸟雀呼晴，侵晓窥檐语。叶上初阳干宿雨、水面清圆，一一风荷举。", 
      "故乡遥，何日去。家住吴门，久作长安旅。五月渔郎相忆否。小楫轻舟，梦入芙蓉浦。"
    ], 
    "title": "苏幕遮·燎沉香"
  }
]