[
  {
    "title": "山坡羊·潼关怀古", 
    "notes": [], 
    "author": "张养浩", 
    "paragraphs": [
      "峰峦如聚，波涛如怒，山河表里潼关路。望西都，意踌躇。", 
      "伤心秦汉经行处，宫阙万间都做了土。兴，百姓苦；亡，百姓苦！"
    ], 
    "dynasty": "元代"
  }, 
  {
    "title": "赤壁", 
    "notes": [], 
    "author": "杜牧", 
    "paragraphs": [
      "折戟沉沙铁未销，自将磨洗认前朝。", 
      "东风不与周郎便，铜雀春深锁二乔。"
    ], 
    "dynasty": "唐代"
  }, 
  {
    "title": "白雪歌送武判官归京", 
    "notes": [
      "难着--一作 ：犹著"
    ], 
    "author": "岑参", 
    "paragraphs": [
      "北风卷地白草折，胡天八月即飞雪。", 
      "忽如一夜春风来，千树万树梨花开。", 
      "散入珠帘湿罗幕，狐裘不暖锦衾薄。", 
      "将军角弓不得控，都护铁衣冷难着。", 
      "瀚海阑干百丈冰，愁云惨淡万里凝。", 
      "中军置酒饮归客，胡琴琵琶与羌笛。", 
      "纷纷暮雪下辕门，风掣红旗冻不翻。", 
      "轮台东门送君去，去时雪满天山路。", 
      "山回路转不见君，雪上空留马行处。"
    ], 
    "dynasty": "唐代"
  }, 
  {
    "title": "过零丁洋", 
    "notes": [], 
    "author": "文天祥", 
    "paragraphs": [
      "辛苦遭逢起一经，干戈寥落四周星。", 
      "山河破碎风飘絮，身世浮沉雨打萍。", 
      "惶恐滩头说惶恐，零丁洋里叹零丁。", 
      "人生自古谁无死？留取丹心照汗青。"
    ], 
    "dynasty": "宋代"
  }, 
  {
    "title": "饮酒·其五", 
    "notes": [], 
    "author": "陶渊明", 
    "paragraphs": [
      "结庐在人境，而无车马喧。", 
      "问君何能尔？心远地自偏。", 
      "采菊东篱下，悠然见南山。", 
      "山气日夕佳，飞鸟相与还。", 
      "此中有真意，欲辨已忘言。"
    ], 
    "dynasty": "魏晋"
  }, 
  {
    "title": "水调歌头·明月几时有", 
    "notes": [
      "何似--一作 ：何时", 
      "又恐--一作 ：惟 / 唯恐", 
      "长向--一作 ：偏向"
    ], 
    "author": "苏轼", 
    "paragraphs": [
      "丙辰中秋，欢饮达旦，大醉，作此篇，兼怀子由。", 
      "", 
      "明月几时有？把酒问青天。不知天上宫阙，今夕是何年。我欲乘风归去，又恐琼楼玉宇，高处不胜寒。起舞弄清影，何似在人间？", 
      "转朱阁，低绮户，照无眠。不应有恨，何事长向别时圆？人有悲欢离合，月有阴晴圆缺，此事古难全。但愿人长久，千里共婵娟。"
    ], 
    "dynasty": "宋代"
  }, 
  {
    "title": "行路难·其一", 
    "notes": [
      "羞--通 ：馐", 
      "直--通 ：值", 
      "雪满山--一作 ：雪暗天", 
      "碧--一作 ：坐"
    ], 
    "author": "李白", 
    "paragraphs": [
      "金樽清酒斗十千，玉盘珍羞直万钱。", 
      "停杯投箸不能食，拔剑四顾心茫然。", 
      "欲渡黄河冰塞川，将登太行雪满山。", 
      "闲来垂钓碧溪上，忽复乘舟梦日边。", 
      "行路难！行路难！多歧路，今安在？", 
      "长风破浪会有时，直挂云帆济沧海。"
    ], 
    "dynasty": "唐代"
  }, 
  {
    "title": "茅屋为秋风所破歌", 
    "notes": [], 
    "author": "杜甫", 
    "paragraphs": [
      "八月秋高风怒号，卷我屋上三重茅。茅飞渡江洒江郊，高者挂罥长林梢，下者飘转沉塘坳。", 
      "南村群童欺我老无力，忍能对面为盗贼，公然抱茅入竹去。唇焦口燥呼不得，归来倚杖自叹息。", 
      "俄顷风定云墨色，秋天漠漠向昏黑。布衾多年冷似铁，娇儿恶卧踏里裂。床头屋漏无干处，雨脚如麻未断绝。自经丧乱少睡眠，长夜沾湿何由彻?", 
      "安得广厦千万间，大庇天下寒士俱欢颜，风雨不动安如山。呜呼！何时眼前突兀见此屋，吾庐独破受冻死亦足！(死亦足 一作：死意足）"
    ], 
    "dynasty": "唐代"
  }, 
  {
    "title": "己亥杂诗·其五", 
    "notes": [], 
    "author": "龚自珍", 
    "paragraphs": [
      "浩荡离愁白日斜，吟鞭东指即天涯。", 
      "落红不是无情物，化作春泥更护花。"
    ], 
    "dynasty": "清代"
  }, 
  {
    "title": "酬乐天扬州初逢席上见赠", 
    "notes": [], 
    "author": "刘禹锡", 
    "paragraphs": [
      "巴山楚水凄凉地，二十三年弃置身。", 
      "怀旧空吟闻笛赋，到乡翻似烂柯人。", 
      "沉舟侧畔千帆过，病树前头万木春。", 
      "今日听君歌一曲，暂凭杯酒长精神。"
    ], 
    "dynasty": "唐代"
  }
]