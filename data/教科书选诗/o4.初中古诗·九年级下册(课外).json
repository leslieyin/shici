[
  {
    "title": "左迁至蓝关示侄孙湘", 
    "notes": [], 
    "author": "韩愈", 
    "paragraphs": [
      "一封朝奏九重天，夕贬潮州路八千。", 
      "欲为圣明除弊事，肯将衰朽惜残年！", 
      "云横秦岭家何在？雪拥蓝关马不前。", 
      "知汝远来应有意，好收吾骨瘴江边。", 
      "版本二", 
      "一封朝奏九重天，夕贬潮阳路八千。", 
      "本为圣朝除弊政，敢将衰朽惜残年。", 
      "云横秦岭家何在？雪拥蓝关马不前。", 
      "知汝远来应有意，好收吾骨瘴江边。"
    ], 
    "dynasty": "唐代"
  }, 
  {
    "title": "月下独酌四首·其一", 
    "notes": [
      "同交欢--一作 ：相交欢"
    ], 
    "author": "李白", 
    "paragraphs": [
      "花间一壶酒，独酌无相亲。", 
      "举杯邀明月，对影成三人。", 
      "月既不解饮，影徒随我身。", 
      "暂伴月将影，行乐须及春。", 
      "我歌月徘徊，我舞影零乱。", 
      "醒时同交欢，醉后各分散。", 
      "永结无情游，相期邈云汉。"
    ], 
    "dynasty": "唐代"
  }, 
  {
    "title": "从军行", 
    "notes": [], 
    "author": "杨炯", 
    "paragraphs": [
      "烽火照西京，心中自不平。", 
      "牙璋辞凤阙，铁骑绕龙城。", 
      "雪暗凋旗画，风多杂鼓声。", 
      "宁为百夫长，胜作一书生。"
    ], 
    "dynasty": "唐代"
  }, 
  {
    "title": "望月有感", 
    "notes": [], 
    "author": "白居易", 
    "paragraphs": [
      "自河南经乱，关内阻饥，兄弟离散，各在一处。因望月有感，聊书所怀，寄上浮梁大兄、於潜七兄、乌江十五兄，兼示符离及下邽弟妹。", 
      "", 
      "时难年荒世业空，弟兄羁旅各西东。", 
      "田园寥落干戈后，骨肉流离道路中。", 
      "吊影分为千里雁，辞根散作九秋蓬。", 
      "共看明月应垂泪，一夜乡心五处同。"
    ], 
    "dynasty": "唐代"
  }, 
  {
    "title": "雁门太守行", 
    "notes": [
      "向日--一作 ：向月", 
      "塞上--一作 ：塞土"
    ], 
    "author": "李贺", 
    "paragraphs": [
      "黑云压城城欲摧，甲光向日金鳞开。", 
      "角声满天秋色里，塞上燕脂凝夜紫。", 
      "半卷红旗临易水，霜重鼓寒声不起。", 
      "报君黄金台上意，提携玉龙为君死！"
    ], 
    "dynasty": "唐代"
  }, 
  {
    "title": "走马川行奉送出师西征 / 走马川行奉送封大夫出师西征", 
    "notes": [], 
    "author": "岑参", 
    "paragraphs": [
      "君不见走马川行雪海边，平沙莽莽黄入天。", 
      "轮台九月风夜吼，一川碎石大如斗，随风满地石乱走。", 
      "匈奴草黄马正肥，金山西见烟尘飞，汉家大将西出师。", 
      "将军金甲夜不脱，半夜军行戈相拨，风头如刀面如割。", 
      "马毛带雪汗气蒸，五花连钱旋作冰，幕中草檄砚水凝。", 
      "虏骑闻之应胆慑，料知短兵不敢接，车师西门伫献捷。"
    ], 
    "dynasty": "唐代"
  }, 
  {
    "title": "羌村三首·其三", 
    "notes": [], 
    "author": "杜甫", 
    "paragraphs": [
      "群鸡正乱叫，客至鸡斗争。", 
      "驱鸡上树木，始闻叩柴荆。", 
      "父老四五人，问我久远行。", 
      "手中各有携，倾榼浊复清。", 
      "莫辞酒味薄，黍地无人耕。", 
      "兵戈既未息，儿童尽东征。", 
      "请为父老歌：艰难愧深情！", 
      "歌罢仰天叹，四座泪纵横。"
    ], 
    "dynasty": "唐代"
  }, 
  {
    "title": "别云间", 
    "notes": [
      "山河--一作 ：河山"
    ], 
    "author": "夏完淳", 
    "paragraphs": [
      "三年羁旅客，今日又南冠。", 
      "无限山河泪，谁言天地宽！", 
      "已知泉路近，欲别故乡难。", 
      "毅魄归来日，灵旗空际看。"
    ], 
    "dynasty": "明代"
  }, 
  {
    "title": "卜算子·送鲍浩然之浙东", 
    "notes": [], 
    "author": "王观", 
    "paragraphs": [
      "水是眼波横，山是眉峰聚。欲问行人去那边？眉眼盈盈处。", 
      "才始送春归，又送君归去。若到江南赶上春，千万和春住。"
    ], 
    "dynasty": "宋代"
  }, 
  {
    "title": "登楼", 
    "notes": [
      "梁甫--一作 ：梁父"
    ], 
    "author": "杜甫", 
    "paragraphs": [
      "花近高楼伤客心，万方多难此登临。", 
      "锦江春色来天地，玉垒浮云变古今。", 
      "北极朝廷终不改，西山寇盗莫相侵。", 
      "可怜后主还祠庙，日暮聊为《梁甫吟》。"
    ], 
    "dynasty": "唐代"
  }
]
